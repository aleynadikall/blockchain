### BLOKZİNCİR TEKNOLOJİSİ VE PROGRAMLAMA DİLLERİ

İnsanlık tarihi sürekli bir gelişim ve ilerleme sürecindedir. Sürekliliği etkin kılan ise değişime nasıl uyum sağlayacağımız yönündeki çözüm arayışlarımızdır. Doğal olarak değişimler yeniden yapılanmayı gerektirir. Yapay zekâ ve blokzincir gibi teknolojik mimariler ise insanlık yararına verinin hem yapısal hem de anlamsal değişimine öncülük eden çözüm arayışlarıdır. Mevcut dijital sistemlerimiz, belirli bir merkezi otoriteye güvenmeye dayanmaktadır. Öyle ki tüm çevrimiçi işlemlerde bize gerçeği söyleyecek bu otorite; e-postanın teslim edildiğini bildiren bir servi sağlayıcısı, dijital sertifikanın güvenilir olduğunu söyleyen bir yetkili, gönderilerimizin yalnızca arkadaşlarımızla paylaşıldığını söyleyen bir sosyal ağ platformu ya da paramızın karşı tarafa güvenilir bir şekilde iletildiğini söyleyen bir banka olabilir. Blokzincir ise bunun aksine dağıtık bir ağ sistemi ile gelen dağıtık otoriteyi temsil etmektedir. Blokzinciri teknolojik tanımlamaları ile anlamaya çalışmak pek de kolay olmayabilir. Çünkü blokzincir tek bir teknolojiden ziyade birçok teknoloji ve konseptten faydalanan bir veri işleme modelidir. Dolayısıyla blokzincirin ne olduğuna hem teknik hem de sosyal faydaları açısından bakmak daha doğru olacaktır. Teknik açıdan bakacak olursak blokzincir; protokol, ağ ve uygulama katmanları ile dağıtık defter teknolojilerinin bir alt kümesidir diyebiliriz. 
